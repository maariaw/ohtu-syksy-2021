## Retrospektiivitiivistelmät

**"Start, Stop, Continue, More of, Less of Wheel"**, eli vapaasti suomennettuna
"Aloita, Lopeta, Jatka, Enemmän, Vähemmän -pyörä" on retrospektiivitekniikka.
Siinä kerätään tiimiltä palautetta prosessista taululle piirretyn ympyrän sektoreihin, jotka on otsikoitu kuten nimessä. Kaikki vastaavat vapaassa järjestyksessä kysymyksiin:
1. Minkä asian aloittaminen hyödyttäisi tiimiä?
2. Minkä hyödyttömän asian voisi lopettaa?
3. Mitä toimivaa juttua tulisi jatkaa?
4. Mitä tiimi voisi tehdä enemmän?
5. Entä vähemmän?
Kun kaikkiin kategorioihin on saatu sisältöä, voidaan keskustella ja sopia
konkreettisista muutoksista, joita aiotaan tehdä.

Tekniikassa **"Glad, Sad, Mad"** eli "Iloinen, Surullinen, Vihainen" kirjoitetaan itsenäisesti havaintoja kuluneesta sprintistä. Havainnot voivat koskea tiimin sisäisiä tekemisiä tai ulkopuolisia vaikutteita. Sitten jokainen käy esittelemässä korttinsa ja laittamassa ne taululle sen otsikon alle, mitä tunnetta havainto aiheuttaa. Muut voivat pyytää kortteihin tarkennuksia, mutta
muuten niitä ei vielä kommentoida. Kun kaikkien kortit ovat taululla, ne ryhmitellään, ja äänestetään ryhmille käsittelyjärjestys. Retrospektiivin
vetäjä johtaa sitten keskustelua, jossa painotuksena on konkreettisten toimien
päättäminen.